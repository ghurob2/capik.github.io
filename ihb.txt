Assalamualaikum

Kata Penerbit
FARDU AIN DAN FARDU KIFAYAH ITU KEHIDUPAN

Cuba anda tunjukkan sebuah modul yang boleh menadi panduan dalam menjalani kehidupan seharaian anda?Kita ini dicipta oleh Allah SWT. Maka sudah tentulah Allah yang menyediakan peraturan hidup kita. Kita tidak perlu tercari-cari dalam menentukan panduan hidup sendiri. Seperti sebuah kereta yang dikeluarkan oleh sebuah kilang, diserahkan kepada pembeli lengkap dengan buku panduan dan alat untuk memperbaiki apabila mengalami kerosakan.

Panduan hidup yang disediakan Allah SWT dipanggil syariat. Mempelajarinya merupakan fardu ain (menjadi kewajipan ke atas semua orang – lelaki dan wanita). Masa mempelajarinya pula ialah dari buaian hingga ke liang lahad. Apabila telah memiliki ilmu tersebut, maka sampai pula masa untuk mengamalkannya. Itulah amalan syariat.

Di sekolah anak-anak tidak berpeluang mempelajari ilmu-ilmu fardu ain selengkapnya kerana masa yang sangat terhad diperuntukkan untuk mempelajari ilmu ini. Modulnya pula tidak menyeluruh dan kurang mantap. Kalau ada pun ia berorentasikan peperiksaan, bukan untuk penghayatan.

Di sekolah menengah ilmu fardu ain tidak lagi diwajibkan. Ia menjadi mata pelajaran pilihan. Akibatnya anak-anak lebih meminati untuk mempelajari ilmu sains, teknologi dan lain-lain bidang daripada mempelajari ilmu fardu ain.
TIDAK ADA NILAI EKONOMI

Anak-anak yang berjaya menguasai ilmu fardu ain dengan cemerlang masih dinilai sebagai kurang penting. Apabila memasuki alam kerjaya, graduan yang memiliki ilmu agama sering dinilai sebagai kurang komersil atau rendah nilai ekonomi. Kalau berkhidmat di masjid sebagai imam, bilal, atau pegawai masjid, gajinya rendah kerana tidak ada peruntukan. Peranan dan ketokohannya tidak diyakini masyarakat.

Banyak sekolah agama yang tidak diberi pengiktrafan di peringkat nasional. Kemudahan prasarana seperti bilik kuliah, pusat sumber, makmal bahasa, pusat IT dan lain-lain masih jauh ketinggalan. Daripada semua senario di atas, maka penguasaan ilmu agama semakin terpinggir.

Dengan berkembangnya aktiviti dakwah dan usrah, kesedaran mula timbul di kalangan ibu bapa dan anak-anak untuk menguasai ilmu agama. Sekarang anak-anak yang belajar dalam aliran sains dan teknikal sudah boleh menguasai al-Quran dan bahasa Arab dengan baik. Jangan terkejut kalau hari ini anda bertemu anak muda yang sedang membuat persiapan SPM telah menghafal 20 juzuk al-Quran. Ini kisah benar!
BUKU PANDUAN FARDU AIN BENTUK BARU

Kami di Telaga Biru sedar akan peranan kami untuk membantu mengimarahkan pengajian ilmu agama di sekolah, madrasah dan di mana jua kita berada. Oleh kerana bidang kami ialah penerbitan, maka dengan itu kami menerbitkan buku-buku yang menjadi pengisian pendidikan agama dan al-Quran.

Kami sedar usaha ini jauh daripada perfect, cukup dan ideal. Namun seandainya tiada rotan, akar pun berguna juga. Menjadi hasrat kami dalam masa terdekat untuk menerbitkan lebih banyak buku-buku agama, fardu ain dan bahasa Arab.

Kami juga ingin memberi perubahan daripada menghidangkan bahan pembelajaran agama dalam bentuk lama yang menonton, berorentasikan teks dakwat hitam yang panjang, buku yang berwajah suram dan teks khutbah yang membosankan.

Dengan perkembangan teknologi Internet dan globalisasi, kami bersaing dengan bahan-bahan Internet yang mempunyai daya tarikan grafik, audio dan video yang canggih. Kami prihatin bahawa anak-anak muda lebih berminat untuk belajar darippada bahan yang canggih ini.

Maka pada peringkat awal ini kami sudah memulai dengan persembahan buku yang berwarna-warni dan teks yang dipermudahkan. Sebahagian teks telah ditransformasikan kepada bentuk rajah, carta, peta minda dan jadual supaya lebih berkesan dan mudah difahami. Tidak mustahil inilah buku fardu ain pertama anda yang berwarna-warni.
UNTUK SIAPA BUKU INI?

Buku INDAHNYA HIDUP BERSYARIAT ini ialah untuk kegunaan seisi rumah. Sekurang kurangnya sebuah buku untuk seisi keluarga ini seperti kempen sebuah komputer untuk sebuah rumah.

Ketua keluarga memimpin ahli keluarganya untuk membaca dan menguasai kandungan buku ini. Tetapkan masa selepas solat lima waktu berjemaah untuk duduk sebentar , membentuk halaqah dan membaca buku ini. Tidak semestinya si ayah yang memimpin membaca. Si anak pun boleh memimpin jika dia mampu.
KANDUNGAN BUKU INI

Buku INDAHNYA HIDUP BERSYARIAT ini juga merupakan sebuah buku fardu ain dan fardu kifayah uang disusun mengikut tahap perkembangan seseorang individu dari zaman anak-anak, alam remaja, alam dewasa, hidup berkeluarga, bermuamalat, bermasyarakat dan akhirnya menghadapi kematian. Pendekatannya lebih berbentuk “mesra untuk beramal” dan aplikasi dalam amalan harian.

Pengarang buku ini ialah orang yang tak asing lagi dalam dunia fardu ain iaitu al-Ustaz Dato’Ismail Kamus dan penulis buku serta pensyarah UIAM, al-Ustaz Azrul Azlen Abdul Hamid. Adalah diharapkan buku ini mampu untuk menyediakan pengisian asas keperluan ilmu fardu ain.

Selamat membaca dan beramal.

Penerbit,

TELAGA BIRU SDN BHD.



